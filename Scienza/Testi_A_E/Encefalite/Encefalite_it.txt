Si definisce encefalite un processo infiammatorio che colpisce l'encefalo. Quando vi sono associati processi infiammatori a carico del midollo spinale (mieliti), si parla di “encefalomielite”; quando il processo infiammatorio coinvolge anche le meningi, si parla di “meningoencefalite” o “meningoencefalomielite”.


== Classificazioni ==
I processi infiammatori dell'encefalo possono essere determinati da numerosi fattori morbigeni (batteri, virus, miceti, parassiti, sostanze tossiche, ipersensibilità, ecc.); ugualmente, i caratteri anatomo-patologici con cui sono originati tali processi possono essere molto differenti per estensione, per sede, per tendenza a produrre (o meno) lesioni emorragiche o necrotiche o suppurative, oppure per la partecipazione di altre componenti del sistema nervoso. La difficoltà di una classificazione unitaria delle encefaliti dipende dal fatto che i criteri eziologici non coincidono sempre con quelli anatomopatologici, né con quelli clinici.
Sono state pertanto tentate varie classificazioni delle encefaliti:

in base all'eziologia (encefaliti da virus, da batteri, ecc.)
in base alla patogenesi (encefaliti primitive o encefaliti secondarie)
in base alla via di propagazione e alla diffusione del processo infiammatorio (encefaliti a focolai, metastatiche, diffuse, ecc.)
in base all'interessamento della sostanza bianca o della sostanza grigia (leucoencefaliti, polioencefaliti)
a seconda delle alterazioni anatomo-patologiche associate (encefaliti perivenose, emorragiche, suppurative, ecc.)


== Clinica ==


=== Sintomatologia ===
Le encefaliti possono presentarsi con segni e sintomi molto differenti: 

Disturbi dello stato di coscienza (obnubilamento o confusione mentale con torpore psichico oppure, al contrario, stati di eccitamento con confusione mentale)
Segni di focolaio (aprassie, afasie, agnosie, epilessia)
Disturbi della motilità, della sensibilità, segni cerebellari, segni extrapiramidali
Segni meningei (dolore, rigidità nucale) e sintomi midollari


=== Diagnosi ===
È basata su:

Sintomatologia neurologica polifocale, specie se sul fondo di uno stato infettivo
Esame del liquido cefalorachidiano
Esame elettroencefalografico
Neuroradiologica (imaging TC con e senza contrasto; RM dopo una prima valutazione)


=== Terapia ===
Le terapie sono in funzione dell'eziologia o della patogenesi. Si somministreranno, per esempio, antibiotici nel caso delle encefaliti batteriche o purulente; cortisonici o specifici agenti antivirali nel caso delle encefaliti virali ecc. Si ricorrerà inoltre a mezzi di supporto quali la respirazione artificiale nei casi in cui siano compromesse le condizioni vitali.


== Note ==


== Bibliografia ==
Ludovico Bergamini, «Encefaliti». In: Manuale di neurologia clinica, II edizione aggiornata ed ampliata, I ristampa, Torino: Libreria editrice scientifica Cortina, aprile 1986, pp. 343–365
Mario Gozzano, «ENCEFALITI». In: Mario Gozzano, Trattato delle malattie nervose, VIII edizione, Padova: Piccin, 1991, ISBN 88-299-0285-3, ISBN 978-88-299-0285-9, pp. 231 e segg. (Google libri, Anteprima)
Michael Jacewicz, «Encephalitis». Neurologic Disorder, Merck Manuals, 2009 (on-line)
Joseph C. Segen, Dizionario di medicina moderna (Concise dictionary of modern medicine), Milano, McGraw-Hill, 2007. ISBN 978-88-386-3917-3.
 Harrison, Principi di Medicina Interna - Il manuale, 16ª ed., New York-Milano, McGraw-Hill, 2006, ISBN 88-386-2459-3.


== Voci correlate ==


== Altri progetti ==

 Wikizionario contiene il lemma di dizionario «encefalite»
 Wikimedia Commons contiene immagini o altri file su encefalite


== Collegamenti esterni ==

(EN) encephalitis, su Enciclopedia Britannica, Encyclopædia Britannica, Inc. 
 Descrizione: Encefalite, su who.int. URL consultato il 14 novembre 2007 (archiviato dall'url originale il 12 dicembre 2012).
eMedicine-1  e eMedicine-2 Informazioni sui sintomi le cause e il trattamento per l'encefalite - in inglese.
 Sito sull'encefalite - in inglese, su encephalitisglobal.com.